# 1.4 ICT Skills and Working in Linux
ICT ကျွမ်းကျင်မှုများနှင့် Linux တွင် အလုပ်လုပ်ကိုင်ခြင်း

#### LPI ရည်မှန်းချက်များ ကိုးကားချက်
* Linux Essentials version 1.6, Exam 010, Objective 1.4
* Weight: 2

#### အဓိက လေ့လာရန် နယ်ပယ်များ
* Linux User Interfaces (Linux ၏ အသုံးပြုသူ မျက်နှာစာများ)
* Industry Uses of Linux (Linux ကို စက်မှုလုပ်ငန်းများတွင် အသုံးပြုပုံများ)
* Privacy Issues when using the Internet (အင်တာနက် အသုံးပြုရာတွင် ကိုယ်ရေးအချက်အလက် လုံခြုံမှုဆိုင်ရာ ကိစ္စရပ်များ)
* Encryption (ဒေတာများကို ကုဒ်နံပါတ်များဖြင့် လုံခြုံအောင် ပြုလုပ်ခြင်း)

#### အသုံးပြုထားသော ဖိုင်များ၊ ဝေါဟာရများနှင့် Utility များစာရင်း (တစ်စိတ်တစ်ပိုင်း)
* GUI, CLI
* Desktop, Laptop, Server, Mobile Device
* Virtual Machines, Cloud Computing
* Browser Privacy, Cookies, Incognito/Private Mode
* VPN, Proxy
* Encryption, Keys, SSH, GPG

---

## ၁.၄ သင်ခန်းစာ ၁

**Certificate:** Linux Essentials  
**Version:** 1.6  
**Topic:** 1 - The Linux Community and a Career in Open Source  
**Objective:** 1.4 - ICT Skills and Working in Linux  
**Lesson:** 1 of 1

### နိဒါန်း (Introduction)
ဤသင်ခန်းစာတွင် Linux နှင့် အလုပ်လုပ်ရာတွင် အသုံးပြုသော နည်းလမ်းများ၊ နယ်ပယ်အသီးသီးတွင် Linux ကို မည်သို့ အသုံးချနေသည်နှင့် အင်တာနက် အသုံးပြုရာတွင် အရေးကြီးသည့် ကိုယ်ရေးအချက်အလက် လုံခြုံမှု (Privacy) နှင့် Encryption အကြောင်းများကို လေ့လာရမည် ဖြစ်သည်။

---

### Linux ၏ အသုံးပြုသူ မျက်နှာပြင်များ (Linux User Interfaces)

Linux စနစ်တစ်ခုကို အသုံးပြုရာတွင် အဓိကအားဖြင့် နည်းလမ်းနှစ်မျိုး ရှိသည်-

1.  **Graphical User Interface (GUI):**
    - Windows သို့မဟုတ် macOS ကဲ့သို့ပင် icons များ၊ windows များ၊ menus များနှင့် mouse ကို အသုံးပြု၍ ခိုင်းစေနိုင်သော စနစ်ဖြစ်သည်။
    - ပုံမှန် အသုံးပြုသူများအတွက် ပိုမိုလွယ်ကူပြီး အမြင်သာရှိစေသည်။
    - Linux တွင် လူကြိုက်များသော Desktop Environment များမှာ GNOME, KDE Plasma နှင့် XFCE တို့ ဖြစ်ကြသည်။

2.  **Command Line Interface (CLI):**
    - စာသား (Text) များကို ရိုက်နှိပ်၍ ကွန်ပျူတာကို တိုက်ရိုက် ခိုင်းစေသော စနစ်ဖြစ်သည်။
    - CLI ကို အသုံးပြုရန် "Terminal" ဟု ခေါ်သော ပရိုဂရမ်ကို ဖွင့်ရသည်။
    - ပိုမိုမြန်ဆန်ခြင်း၊ အရင်းအမြစ် (Resources) အသုံးနည်းခြင်းနှင့် အဆင့်မြင့် လုပ်ငန်းဆောင်တာများကို အလိုအလျောက် (Automation) လုပ်ဆောင်နိုင်ခြင်းတို့ကြောင့် ကျွမ်းကျင်ပညာရှင်များနှင့် Server များတွင် အဓိက အသုံးပြုသည်။

---

### စက်မှုလုပ်ငန်းများတွင် Linux ကို အသုံးပြုပုံ (Industry Uses of Linux)

Linux သည် ခိုင်ခံ့မှု (Stability) နှင့် လုံခြုံမှု (Security) ရှိသောကြောင့် နယ်ပယ်အသီးသီးတွင် အသုံးများပါသည်-

-   **Web Servers:** အင်တာနက်ပေါ်ရှိ ဝဘ်ဆိုက်အများစု (ဥပမာ - Google, Facebook) သည် Linux ပေါ်တွင် အခြေခံ၍ အလုပ်လုပ်ကြသည်။ Apache နှင့် Nginx တို့မှာ ထင်ရှားသော Server software များဖြစ်သည်။
-   **Supercomputers:** ကမ္ဘာ့အမြန်ဆုံး Supercomputer ၅၀၀ စာရင်းရှိ အားလုံးနီးပါးသည် Linux ကို အသုံးပြုကြသည်။
-   **Mobile Devices:** Android Operating System သည် Linux Kernel ပေါ်တွင် အခြေခံထားသောကြောင့် သန်းပေါင်းများစွာသော ဖုန်းများနှင့် Tablet များတွင် Linux ပါဝင်နေသည်။
-   **Cloud Computing:** AWS, Google Cloud နှင့် Microsoft Azure ကဲ့သို့သော Cloud ဝန်ဆောင်မှုအများစုသည် Linux Virtual Machines (VMs) များကို အဓိကထား လုပ်ဆောင်ပေးသည်။
-   **Embedded Systems:** Smart TVs၊ ကားများ၏ ဖျော်ဖြေရေးစနစ်များနှင့် အိမ်သုံးပစ္စည်းများ (IoT devices) တွင် Linux ကို ထည့်သွင်းအသုံးပြုကြသည်။

---

### အင်တာနက် အသုံးပြုရာတွင် ကိုယ်ရေးအချက်အလက် လုံခြုံမှု (Privacy Issues when using the Internet)

အင်တာနက် အသုံးပြုရာတွင် မိမိ၏ အချက်အလက်များ မပေါက်ကြားစေရန် အောက်ပါတို့ကို သတိပြုရမည်-

* **Browser Privacy & Cookies:** ဝဘ်ဆိုက်များက အသုံးပြုသူ၏ လှုပ်ရှားမှုများကို မှတ်သားရန် Cookies များကို အသုံးပြုသည်။ Privacy အတွက် လိုအပ်ပါက Cookies များကို ရှင်းလင်းရန် Incognito/Private Mode ကို အသုံးပြုနိုင်သည်။ သင်ကြည့်ရှုခဲ့သော ဝဘ်ဆိုက်မှတ်တမ်းများ (History)၊ ရှာဖွေမှုများ (Searches) နှင့် Cookies များကို သင် browser ပိတ်လိုက်သည်နှင့် တစ်ပြိုင်နက် ဖျက်ဆီးပေးမည် ဖြစ်သည်။ သို့သော် ဤစနစ်သည် သင့်ကို အင်တာနက်ပေါ်တွင် လုံးဝ "မမြင်နိုင်အောင် (Invisible)" ပြုလုပ်ပေးခြင်း မဟုတ်သည်ကို သတိပြုပါ။ သင်၏ အင်တာနက်ဝန်ဆောင်မှုပေးသူ (ISP) သို့မဟုတ် သင်ရောက်ရှိနေသော ဝဘ်ဆိုက်များက သင့်လှုပ်ရှားမှုများကို ဆက်လက်သိရှိနိုင်ဆဲ ဖြစ်သည်။
* **Tracking:** ကြော်ငြာကုမ္ပဏီများသည် အသုံးပြုသူ၏ စိတ်ဝင်စားမှုကို ခြေရာခံရန် ကြိုးစားတတ်သည်။ "Do Not Track" (DNT) ကဲ့သို့သော feature များကို အသုံးပြုနိုင်သည်။ သို့သော် အပြည့်အဝ ယုံကြည်လို့မရပါ။ လက်ရှိမှာတော့ DNT ဆိုတာဟာ သင်ကြည့်ရှုနေတဲ့ ဝဘ်ဆိုဒ်တွေကို "ငါ့ကို ခြေရာမခံပါနဲ့" လို့ အကြောင်းကြားရုံသက်သက် နည်းလမ်းတစ်ခုသာ ဖြစ်ပါတယ်။ တကယ်တမ်းမှာတော့ သင့်ရဲ့ဆန္ဒကို လိုက်နာမလား၊ မလိုက်နာဘူးလားဆိုတာကို အဲဒီဝဘ်ဆိုဒ်တွေကသာ ဆုံးဖြတ်မှာ ဖြစ်ပါတယ်။

---

### Choosing the Right Password (မှန်ကန်သော စကားဝှက်ကို ရွေးချယ်ခြင်း)

အသုံးပြုသူတိုင်း ရင်ဆိုင်ရလေ့ရှိသော အခက်ခဲဆုံး အခြေအနေတစ်ခုမှာ မိမိအသုံးပြုနေသော ဝန်ဆောင်မှုများအတွက် လုံခြုံစိတ်ချရသော စကားဝှက် (Password) တစ်ခုကို ရွေးချယ်ခြင်း ဖြစ်ပါသည်။ 

#### ရှောင်ကြဉ်ရမည့် အချက်များ (Things to Avoid)
* **ရိုးရှင်းလွန်းသော ပေါင်းစပ်မှုများ:** `qwerty`၊ `123456` သို့မဟုတ် `654321` ကဲ့သို့သော အလွယ်တကူ ခန့်မှန်းနိုင်သည့် စကားဝှက်များကို မသုံးပါနှင့်။ 
* **ခန့်မှန်းရလွယ်ကူသော ဂဏန်းများ:** မိမိ၏ (သို့မဟုတ် မိမိနှင့် နီးစပ်သူ၏) မွေးနေ့၊ ဖုန်းနံပါတ် သို့မဟုတ် အထိမ်းအမှတ်နေ့ရက်များကို မသုံးသင့်ပါ။ 

#### ခိုင်မာသော စကားဝှက်တစ်ခုတွင် ရှိသင့်သည့် အချက်များ (Characteristics of a Strong Password)
လုံခြုံစိတ်ချရသော စကားဝှက်တစ်ခု ဖြစ်စေရန် အောက်ပါတို့ ပါဝင်အောင် စီစဉ်သင့်သည် - 
* အနည်းဆုံး စာလုံးရေ (၁၀) လုံးနှင့်အထက် ရှိရမည်။
* အက္ခရာ အကြီး (Uppercase) နှင့် အသေး (Lowercase) များ ပါဝင်ရမည်။
* ဂဏန်းများ (Numbers) နှင့် အထူးသင်္ကေတများ (Special characters - ဥပမာ - `!`, `@`, `#`, `$`) ပေါင်းစပ်ပါဝင်ရမည်။

ဥပမာ။ “I would be happy if I had a 1000 friends like Mike” ကို password လုပ်လျှင် `IwbhiIha1000flM` ဆိုသော ခိုင်မာသော စကားဝှက်တစ်ခုရမည်ဖြစ်သည်။

#### Password Manager အသုံးပြုခြင်း
စကားဝှက်များစွာကို မှတ်မိရန် ခက်ခဲသောကြောင့် Password Manager များကို အသုံးပြုရန် အကြံပြုပါသည်။ ၎င်းတို့သည် သင့်အတွက် ခက်ခဲသော စကားဝှက်များကို ထုတ်ပေးနိုင်ပြီး လုံခြုံစွာ သိမ်းဆည်းပေးနိုင်ပါသည်။ 
* **Offline များ:** KeePassXC ကဲ့သို့သော application များ။
* **Online များ:** LastPass, Bitwarden ကဲ့သို့သော ဝန်ဆောင်မှုများ။

---

### အချက်အလက်များကို ကုဒ်စနစ်ဖြင့် ဝှက်ခြင်း (Encryption)

Encryption ဆိုသည်မှာ ဖတ်ရှု၍ရသော အချက်အလက်များ (Plaintext) ကို သော့ (Key) တစ်ခုခု သို့မဟုတ် သင်္ချာနည်းလမ်း (Algorithm) များအသုံးပြုကာ ခွင့်ပြုချက်မရှိသူများ ဖတ်ရှု၍မရသော ပဟေဠိစာသားများ (Ciphertext) အဖြစ် ပြောင်းလဲပစ်ခြင်း ဖြစ်သည်။
1. Encryption အမျိုးအစားများ အဓိကအားဖြင့် Encryption ပုံစံ နှစ်မျိုးရှိပါသည်-
    1. Symmetric Encryption (အချိုးညီ ကုဒ်စနစ်):
        - ဒေတာကို ပိတ်ရာတွင်သုံးသော "သော့" (Key) နှင့် ပြန်ဖွင့်ရာတွင်သုံးသော "သော့" မှာ အတူတူပင်ဖြစ်သည်။
        - မြန်ဆန်သော်လည်း "သော့" ကို ပေးပို့သူနှင့် လက်ခံသူကြား လုံခြုံစွာ ဝေမျှရန် ခက်ခဲတတ်သည်။
        - ဥပမာ- AES (Advanced Encryption Standard)။
    2. Asymmetric Encryption (အချိုးမညီ ကုဒ်စနစ်):
        - သော့နှစ်မျိုး (Public Key နှင့် Private Key) ကို တွဲသုံးပါသည်။
        - Public Key ကို လူတိုင်းသိနိုင်ပြီး ဒေတာကို ပိတ်ရန် (Encrypt) သုံးသည်။
        - Private Key ကို ပိုင်ရှင်တစ်ဦးတည်းကသာ သိရှိပြီး ဒေတာကို ပြန်ဖွင့်ရန် (Decrypt) သုံးသည်။
        - ဥပမာ- RSA (Rivest–Shamir–Adleman)၊ TLS/SSL စံနစ်များ။
2. Linux စနစ်တွင် ဒေတာလုံခြုံရေးအတွက် အသုံးပြုသော Encryption နည်းပညာများ
    1. File/Disk Encryption (ဖိုင်နှင့် ဒစ်ခ်များကို ပိတ်ခြင်း):
        - dm-crypt/LUKS: Linux Kernel တွင် ပါဝင်သော disk encryption စံနှုန်းဖြစ်သည်။ ကွန်ပျူတာ ပျောက်ဆုံးသွားလျှင်ပင် hard drive အတွင်းရှိ ဒေတာများကို သူစိမ်းများ ဖတ်၍မရအောင် ကာကွယ်ပေးသည်။
        - GnuPG (GPG): ဖိုင်တစ်ခုချင်းစီ သို့မဟုတ် အီးမေးလ်များကို လုံခြုံစွာ ပေးပို့ရန် အသုံးပြုသည်။
    2. Network Encryption (ကွန်ရက်ပေါ်ရှိ အချက်အလက်များကို ပိတ်ခြင်း):
        - SSH (Secure Shell): ကွန်ပျူတာတစ်လုံးမှ တစ်လုံးသို့ လုံခြုံစွာ လှမ်းယူအသုံးပြု (Remote access) ရန် သုံးသည်။
        - TLS (Transport Layer Security): ဝဘ်ဆိုဒ်များ (HTTPS) တွင် အချက်အလက်များ လမ်းခုလတ်မှ အခိုးမခံရစေရန် သုံးသည်။
3. Encryption ၏ အကျိုးကျေးဇူးများ
    1. Confidentiality (လျှို့ဝှက်မှု): ခွင့်ပြုချက်ရှိသူသာ ဒေတာကို မြင်နိုင်သည်။
    2. Integrity (မှန်ကန်မှု): လမ်းခုလတ်တွင် ဒေတာကို တစ်စုံတစ်ယောက်က ပြင်ဆင်ခြင်း ရှိ၊ မရှိ သိနိုင်သည်။
    3. Authentication (မည်သူမည်ဝါဖြစ်ကြောင်း အတည်ပြုခြင်း): ပေးပို့သူသည် တကယ့်လူအစစ်အမှန် ဖြစ်ကြောင်း သေချာစေသည်။

#### HTTPS (Hypertext Transfer Protocol Secure)
ဝဘ်ဆိုက်တစ်ခုကို ကြည့်ရှုသည့်အခါ browser ၏ address bar တွင် သော့ခတ်ထားသော ပုံစံလေးကို တွေ့ရပါလိမ့်မည်။ ၎င်းသည် HTTPS ကို အသုံးပြုထားခြင်းဖြစ်ပြီး -
* သင်၏ browser နှင့် ဝဘ်ဆိုက်ကြားရှိ အချက်အလက်စီးဆင်းမှုအားလုံးကို ကုဒ်ပြောင်း (Encrypt) ပေးထားပါသည်။
* အထူးသဖြင့် စကားဝှက်များ၊ ခရက်ဒစ်ကတ် အချက်အလက်များနှင့် ကိုယ်ရေးကိုယ်တာ အချက်အလက်များကို ပေးပို့ရာတွင် လုံခြုံမှုပေးပါသည်။

#### VPN (Virtual Private Network)
VPN သည် အများသုံးအင်တာနက် (Public Network) ပေါ်တွင် လုံခြုံသော "ဥမင်လိုဏ်ခေါင်း (Tunnel)" တစ်ခုကို တည်ဆောက်ပေးသည့် နည်းပညာဖြစ်သည် -
* သင်၏ အင်တာနက်အသုံးပြုမှု အချက်အလက်အားလုံးကို VPN က ကုဒ်ပြောင်းပေးလိုက်သောကြောင့် သင်၏ ISP (Internet Service Provider) ကပင်လျှင် သင်ဘာလုပ်နေသည်ကို မသိနိုင်တော့ပါ။
* အများသုံး Wi-Fi (ဥပမာ - ကော်ဖီဆိုင် သို့မဟုတ် လေဆိပ်) များတွင် အင်တာနက်အသုံးပြုသည့်အခါ VPN ကို အသုံးပြုခြင်းဖြင့် အချက်အလက်ခိုးယူခံရမှုမှ ကာကွယ်နိုင်ပါသည်။

---

### အနှစ်ချုပ် (Summary)

ဤသင်ခန်းစာတွင် သင်လေ့လာခဲ့ရသည်မှာ -
* Linux user interfaces (GUI နှင့် CLI) အကြား ကွာခြားချက်များ။
* စက်မှုလုပ်ငန်းများတွင် Linux ကို အသုံးပြုပုံ။
* အင်တာနက်အသုံးပြုရာတွင် ဖြစ်ပေါ်နိုင်သော privacy ဆိုင်ရာ ပြဿနာများနှင့် ၎င်းတို့ကို ကာကွယ်ရန် နည်းလမ်းများ (Cookies, Private Mode)။
* ဒေတာလုံခြုံရေးအတွက် Encryption ၏ အရေးပါပုံ။
